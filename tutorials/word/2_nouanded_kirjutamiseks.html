<!DOCTYPE html>
<html>

<head>
    <title>2. Nõuanded kirjutamiseks</title>
</head>

<body>
    <h2>2. Nõuanded kirjutamiseks</h2>
    <br>
    <p><strong>Sissejuhatuses</strong> peavad olema kirjeldatud ja põhjendatud:</p>
    <ul>
        <li>teema valik;</li>
        <li>teema seos õpitava erialaga;</li>
        <li>töö eesmärgid: probleemivalik, uurimise ja analüüsimise aspektid, oodatavad tulemused ja nende kasutamine;
        </li>
        <li>uurimismetoodika;</li>
        <li>praktilise osa teostamiseks kasutatava tarkvara või programmide valik;</li>
        <li>teoreetilised seisukohad, millele autor oma töös toetub;</li>
        <li>töö ülesehitus.</li>
    </ul>
    <p>Kui töö juurde käib praktiline osa, siis tuleb lisada praktilise töö teostamiseks lahendatavad
        ülesanded ja kirjeldada nende täitmist etappidena. Meeskonnatöö puhul tuua välja iga
        ülesande täitja(d).
    </p>
    <p><strong>Töö ülesehituse osas</strong> peab lühidalt selgitama, mitmeks peatükiks töö on jaotatud ja mis on
        iga peatüki eesmärk. Oluline on silmas pidada, millisel erialal õpitakse. Kutseeksamiga
        lõpetajad kirjutavad praktika aruande, referaadi, uurimuse mina-vormis ja lihtminevikus.
        Lõputööga lõpetajad koostavad eelnimetatud tööd umbisikulises tegumoes ja lihtminevikus.
    </p>
    <p><strong>Kokkuvõttes</strong> sisalduvad peamised tulemused, järeldused, hinnangud, ettepanekud jne, mis
        on töö sisulises osas saadud. Välja on toodud edasiarenduse suunad ja lahendamist vajavad
        probleemid.
        Kokkuvõttes ei püstitata uusi probleeme, ei esitata uusi seisukohti ega järeldusi küsimustes,
        mida töö varasemates osades pole käsitletud. Üldjuhul ei viidata kokkuvõttes kasutatud
        allikatele ega esitata teistelt autoritelt pärinevaid seisukohti ja järeldusi.
    </p>
    <p>Teiste autorite töödest pärit infot <strong>viidatakse</strong> tsitaadi või refereeringuna.
        Tsitaat on originaalteksti esitamine oma töös. Tsitaat peab olema täpne ja
        originaalile vastav ning esitatakse tavaliselt jutumärkides. Viide tsitaadile
        tuuakse kohe pärast tsitaati lõpetavaid jutumärke, olenemata, kas tsitaat asub
        lause keskel või lõpus. Refereering on teist autorit konspekteeriv või kommenteeriv
        vabas vormis esitus. Refereerimise korral jutumärke ei panda. Refereering tuleb sõnastada
        selliselt, et oleks arusaadav, millised on refereeritava autori mõtted ja kust algavad
        refereerija tõlgendused ja kommentaarid. Refereeringu viide võib olla teksti sees või lõigu järel.
        Kui pole viiteid algallikatele, siis on töö plagiaat ehk loomevargus – teise autori teksti, mõtete,
        uurimistulemuste esitamine oma nime all. Internetist võetud tekstide kokkukleepimine on samuti plagiaat.
        Kõik töös kasutatud teiste autorite seisukohtade, arvandmete, jooniste jms puhul peab olema viidatud,
        millisest allikast need on. Viitama peab ka oma andmetele (foto, kuvatõmmis jne). Viidata tuleb iga
        lõiku või lauset, mis ei ole töö autori oma kirjutatud või välja mõeldud. Töö lõpus esitatakse
        kasutatud allikate loetelu. Kõik kasutatud allikad peavad leiduma viidetes ja vastupidi.
    </p>
</body>

</html>